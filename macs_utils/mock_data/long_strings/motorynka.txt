Pony – polski jednoosobowy motorower (motorynka), produkowany przez Zakłady Rowerowe Romet w Bydgoszczy, w latach 1978–1994.

Skierowany głównie do młodzieży. Wyposażony w dwusuwowy silnik, produkowany przez Zakłady Metalowe Dezamet w Nowej Dębie. Pojazd rozwijał prędkość 40 km/h i spalał 2,2 l mieszanki (benzyna + olej) na 100 km. Cechowała go prostota budowy i obsługi. Na wyposażeniu motorynek nie znalazł się prędkościomierz, ani elektryczny sygnał dźwiękowy, był za to dzwonek rowerowy. Produkcję zakończono w 1994 roku.Pony 50-M-1 to pierwsza wersja tego pojazdu, produkowanego przez ówczesne Zjednoczone Zakłady Rowerowe Romet. Motorynka była wyposażona w silnik Dezamet 022 (o pojemności 49,8 cm³), produkowany w Zakładach Metalowych Dezamet. Silnik współpracował z dwubiegową, manualną skrzynią biegów. Zmiana biegów dokonywana była za pomocą manetki (współpracującej ze sprzęgłem) umiejscowionej na kierownicy. Szybkość maksymalna wynosiła 40 km/h, a zużycie paliwa ok. 2 l/100km.